\section{A világ kidolgozása}

Minden Fate játék a világ kidolgozásával kezdődik. Ez lehet a KM saját agyszüleménye, a játékosok által ismert könyv vagy film világa, netán a jelenlévők együtt építhetik fel nulláról. A résztvevők lehet, hogy éppen csak áttekintik a részleteket, amiket muszáj tudni a játékhoz, de az is megeshet, hogy egy egész játékülést ezek kidolgozására áldoznak. A két véglet között bármi elképzelhető.

Az általatok választott világ adja meg, hogy mit tekint a csapat valóságnak, és mi elfogadható a játékban és a karakterkészítés közben. Ha a világotokban az emberek nem tudnak repülni, akkor egy röpképes karakter koncepciója nem állja meg a helyét. Ha a világotokban háttérhatalmak ügyködnek titkos összeesküvések hálójában, akkor a játékosok olyan történetekre számítanak, amiben nem a jó és gonosz erői csapnak össze, és nincsenek nevetséges gyilkos bohócok sem. Ez mind csak tőletek függ!
